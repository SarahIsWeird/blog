---
title: nasin Kolin | o open pali
---

## o open pali

sina wile kama sona anu seme? pona mute a! ijo nanpa wan li pali e ken pali.

sina *ken* pali lon ilo lipu ale, taso sina wile kepeken ilo Intellij IDEA. mi la ilo ni li pona mute. ona li pona e
lipu sina. sina wile pali kepeken ilo lipu ante la mi ken ala pana sona e kama jo ona lon lipu ni. taso sina ken toki
tawa mi lon ilo Siko (@sarah.sahara).

sina wile ala pana mani tawa kulupu SePen, sina ken kepeken ilo pi
mani ala. ni la, sina tawa [lipu pi kulupu SePen](https://www.jetbrains.com/toolbox-app/). sina kama jo e kulupu ilo.

> kulupu ilo li ike a! mi wile ala e ona!

sina ken kin kama jo e [ilo kepeken ala kulupu ilo](https://www.jetbrains.com/idea/download/). taso kulupu ilo li pona
tan ni: sina wile pona e ilo la sina ken luka e leko lon kulupu ilo. ante la, sina kepeken ala kulupu ilo la sina o tawa
linluwi tawa kama jo. mi la, kulupu ilo li pona. kulupu ilo musi li sama ala kulupu ilo ni!

sina pana e kulupu ilo tawa ilo sona sina la sina open e ona. kulupu ilo li lukin ni:

![kulupu ilo li jo e ilo mute.](/img/kt/toolbox.png)

mi jo e ilo tu wan, taso ilo li lukin sama.

sina o tawa anpa o kama jo e ni:

![ilo pali kulupu](/img/kt/community-edition.png)

kama jo li pini la sina o open e ona. lon lipu lawa la sina o luka e leko "pona" la sina o luka e leko "open". ilo li
ken toki e ni: "sina wile ala wile kama jo e nasin tan ilo ante?". toki li lon la sina ken toki e pona e ike.
mi luka e "kama jo ala" la sina ken lukin e ilo sin.

![sitelen "o kama pona!"](/img/kt/welcome-screen.png)

sitelen ni li kama la sina ken pali mute. taso sina o tawa "lipu sin" la sina o tawa "nasin Kolin".

sitelen ni la sina ken toki e ijo mute. sina o toki e nimi tawa lipu. nimi ni la sina *ken* kepeken sitelen pi nimi ala,
taso sina wile kepeken ala. kepeken sitelen pi nimi ala (sama `!`, `#`, `?`, ...) la ijo mute li ken pakala. kepeken
sitelen nimi (sama `k`, `o`, ...) la sina alasa ala e pakala. :) taso sina **ken** kepeken sitelen `-` a!

lon leko "o pali e lipu Ki (*toki Inli: Git*)" la sina *ken* luka, taso sina *ken* luka ala. taso lon leko "ilo pali" la
sina wile a luka e ilo Kete (*toki Inli: Gradle*)! ilo JDK li lon ala lon tenpo ni. ni la, sina o luka e leko la, sina o
luka e leko "o kama jo e ilo JDK" la sina o pali e ni:

![luka "o kama jo e ilo JDK"](/img/kt/jdk.png)

nanpa lili li ken sama ala, taso nanpa suli o sama (o lili tan) nanpa 21!

sina pali e ni ale la sitelen o lukin sama ni:

![open lipu pona](/img/kt/project-settings.png)

sina tawa "pali" la sina ken tawa [lipu tu]()!
